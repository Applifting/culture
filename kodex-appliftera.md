# Hej kámo kodex Appliftingu
*Jednoduchá příručka, jak být dobrým Applifterem*

Ahoj, jsme moc rádi, že ses rozhodl s námi do toho jít. Doufáme, že tě nezklameme a že pro tebe bude Applifting příjemné místo pro práci. Níže najdeš několik zásad pro to, aby se ti tu dobře makalo a aby ostatní Applifteři rádi makali s tebou.

## Základní předpoklady

Naše firemní kultura vychází z těchto základních předpokladů:

* Applifteři jsou dobří a féroví lidé
* Applifteři jsou motivováni přinášet hodnotu ostatním
* Applifteři chtějí nést zodpovědnost za věci, na kterých jim záleží (a mít související uznání, respekt a rozhodovací pravomoci)
* Bez štěstí není výkonů

## Upřímnost - Říkám věci tak, jak jsou

### Hej kámo kultura

Tykáme si a jsme neformální. Víme, že nejdůležitější je, jaký jsi lidsky a co umíš (naopak není důležité jak vypadáš, jestli jsi holka nebo kluk a čím sis předtím (ne)prošel). Pracovní život prožíváme spolu a mnoho z nás se často vídá i v tom osobním.

Když jsme tě nabírali, jeden z důvodů, proč jsi prošel pohovorem, byl ten, že si myslíme, že nám budeš sedět. Pokud ti nesedíme, no big deal, prostě nám to řekni. Od toho je zkušebka, abychom to navzájem zjistili. :-)

### Když se mi něco nelíbí, řeknu to

Je důležité, abys řekl jinému Applifterovi, že se ti něco nezdá nebo že se ti něco nelíbí. Ideálně to řekni rovnou tomu, kdo s tím může něco udělat. 

Pokud máš problém s jiným Applifterem, tak to nedrž v sobě. Nejdřív se to pokus vyřešit v soukromí mezi čtyřma očima přímo s daným kolegou. Když se to nepodaří, vyhledejte společně Appliftera, kterému oba důvěřujete. Poproste ho, aby vám konflikt pomohl vyřešit.

Jedině upřímností a tím, že nebudeme věci zametat pod koberec, se nám podaří udržet prostředí, ve kterém se nám bude o věcech jednoduše mluvit a ve kterém bude radost pracovat.

## Důvěra

### Když něco slíbím, dodržím to. Moje sliby mají váhu

Když něco slíbím, Applifterovi, zákazníkovi, partnerovi, snažím se to dodržet. Je důležité, aby ostatní lidi věděli, že se na tebe můžou spolehnout. Pokud si myslíš, že něco nemůžeš dodržet, neslibuj to (nauč se říkat ne), anebo řekni, za jakých podmínek to dodržíš.

Je ok slíbit, že se “na to dneska pokusíš podívat”, ale pokud to nevyjde, dej té druhé straně vědět a slib jim napodruhé takový termín, který už určitě zvládneš dodržet.
Selhání hlásím s předstihem (fail fast)
Když to vypadá, že se přes všechnu tvoji snahu něco nepovede dodržet, včas o tom tomu druhému dej vědět, aby se dle toho mohl zařídit.

Nebojím se říct si o pomoc. #kdyžnevímtaksezeptám

### Chválím veřejně

Pokud se někomu něco povede, řeknu to veřejně před ostatními; svá slova ale vážím, vím, že neupřímná pochvala je mnohem horší, než žádná pochvala. 

Tím, že sdílím úspěchy ostatních, přispívám k dobré atmosféře v Appliftingu.

### Konflikt řeším přímo s tím, s kým ho mám, ne za jeho zády

Konflikty/pnutí mezi lidmi jsou přirozenou součástí fungování každé organizace a Applifting není výjimkou. To, jak lidé ke konfliktům přistupují, dělá rozdíl mezi organizací, kde je radost pracovat a místem, kde jsou vztahy na bodu mrazu.

V Appliftingu bereme pnutí jako příležitost osobnostně vyrůst a prohloubit vztahy se svými kolegy.

Následující postup se využívá pro všechny typy konfliktů: od nedodržování závazků a slibů, po porušení tohoto kodexu, přes profesní/technologickou neshodu až po osobní problém s kolegou.

Když mám s nějakým Applifterem pnutí či konflikt, vždy ho nejdříve řeším mezi čtyřma očima přímo s ním.

Pokud nevím jak na to, postupuji dle [tohoto návodu](./jak-na-konflikty.md). 

Pokud se mi nepovede vyřešit konflikt ve dvou, dohodnu se s daným Applifterem na někom, komu oba dva důvěřujeme. Poprosíme ho, aby nám dělal mediátora konfliktu.

Konflikt vezmeme před radu starších, pokud se nám nepovede konflikt vyřešit ve třech nebo se neshodneme na mediátorovi.

Konflikt je soukromá věc a měla by se stát veřejnou teprve tehdy, když tyto mechanismy selžou.

Applifter by se neměl vyhýbat řešení konfliktů s ostatními. Pokud je mu to nepříjemné, může se jít poradit s radou starších.

### Nejsem toxický

Nepoužívám svoje emoce jako zbraň proti ostatním. Nelžu, nezkresluji realitu, nešířím pomluvy, nekonspiruji.

Pokud si všimnu, že se někdo z Applifterů chová toxicky, soukromě ho na to upozorním.

## Svoboda - Makám kolik chci, kdy chci a kde chci, vždy však respektuji to, jak jsem se dohodl s ostatními

### Makám, kolik chci
Když k nám nastupuješ na full-time, očekáváme, že denně budeš dělat 7-8 hodin. Pokud to chceš jinak, není to žádný problém. Běž za svým team-leaderem a domluv se.

Někdy se stane, že je potřeba zatnout zuby a zamakat trošku víc. Někdy to vycítíš sám, někdy tě o to poprosí tví kolegové. Moc si vážíme, když se na to nevykašleš a pomůžeš nám, když jde do tuhého. Měla by to být ale výjimečná situace. Pokud se to děje pravidelně, dej nám vědět! Ne že bys za přesčasy nebyl odměněn; všechny přesčasy jsou proplácené tvojí standardní hodinovkou. Byli bychom ale neradi, kdybys vyhořel a práce s námi by tě přestala bavit.

Někteří lidi pro Applifting přímo “žijou” (Vráťa, Filip a jiní… ;-) ) Tihle týpci a typanky běžně pracují více než 8 hodin, někdy protože je práce hodně baví a někdy i proto, aby od přesčasů ušetřili někoho jiného. Nikdo po tobě takové nasazení nechce a je ok si u nás odmakat 7-8 hodin a jít domů. Jsme naprosto ok s tím, že práce je pro tebe prací a volný čas chceš trávit jinak.

### Makám, kde chci a kdy chci, když na to osobnostně mám
Preferujeme dělat naši práci společně na jednom místě ve stejný čas (protože nás to tak nejvíc baví), ale když dojde na věc, je nám dost jedno, jestli svoji práci děláš o půlnoci, brzo ráno, nebo v běžnou pracovní dobu. Potřebujeme však, aby ses byl schopný zkoordinovat s ostatními. Domluv se se svým týmem, kdy a kde máš být, jaký typ práce můžeš dělat sám a jakou práci by bylo vhodnější dělat s nimi. 

Tady jde volnost ruku v ruce s tvojí vyzrálostí. Když dokážeš být remote efektivní a plníš to, co jsi slíbil, nemáme problém s tebou dlouhodobě makat, i kdybys byl třeba v Japonsku. :)

## Řemeslnost - Jsem dobrej ve svým oboru. Dělám to nejlíp, dle svého vědomí a svědomí

### Dělám věci “by the book”

Znám standardy ve svém oboru a dělám věci tak, jak se mají dělat. Nešidím to. Pokud mě někdo požádá o to, abych to ošidil, řeknu mu, že mě o takovou věc žádá. Pokud se jedná o věc podstatnou (bezpečnost, výkon kritické části aplikace, použitelnost klíčové funkcionality…), hájím poctivý způsob práce, byť to znamená jít do konfliktu s Applifterem nebo zákazníkem.

Pokud tuším, že neznám best practices pro danou problematiku, proaktivně pracuji na tom, abych si je dostudoval. Vždy je dobré věci konzultovat se zkušenějším Applifterem.

### Chci bejt dobrej a něco pro to dělám, nebojím se nových věcí

*"Learn or die"*

Neustále se vzdělávám ve svém řemeslu, sleduji trendy a osvojuji si nové postupy. Nebojím se jít za rámec své hlavní profese, abych porozuměl a dokázal lépe spolupracovat s technologiemi a lidmi kolem sebe (frontenďák se přiučí backendu, grafik se přiučí, jak připravovat assety pro mobilní vývoj).

Pracuji také na svých soft skillech, abych byl vyzrálejší osobností. Snažím se rozvíjet své lidství. Je v mém zájmu, aby lidé okolo mě se mnou pracovali rádi a abych se k nim choval tak, jak bych chtěl, aby se chovali oni ke mně.

### S ostatními chci sdílet to, co umím

*"Teach or die"*

Jsem hrdý na to, co umím. Rád sdílím to, co jsem se naučil s ostatními. Ať už je to ve formě workshopů, meetupů nebo jednoduchého one-on-one mentoringu. Vím, že je pro můj úspěch a úspěch Appliftingu důležité, když mám chytrého kolegu, který mě může podržet ve chvíli, kdy to potřebuju.

## Changelog

| Verze | Datum | Popis změny | Autor |
|-------|-------|-------------|-------|
| v0.1  | 26.3.2018 | Initial internal release | Vráťa |
| v0.2  | 17.6.2018 | Fixed typos, external release | Vráťa |
| v0.3  | 18.6.2018 | Enhance grammar and style | ZWG  
| v0.4  | 31.8.2018 | Add basic assumptions | Vráťa  
| v0.5  | 12.12.2018 | Add paragraph about interpersonal conflict handling | Vráťa  
| v0.6  | 25.3.2019 | Add conflict resolution and non-toxicity chapter | Vráťa
