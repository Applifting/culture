# Jak zvládat konflikty s kolegou?

Cílem této příručky je pomoct ti zvládat konfliktní situace mezi tebou a ostatními Appliftery.

V Kodexu Appliftera se můžeš dočíst, že řešení konfliktů je přirozenou součástí každé organizace. Neboj se konfliktu a ber jej jako příležitost k diskusi. Je důležité, abys věděl, jak ke konfliktu přistupovat tak, abys minimalizoval jeho toxicitu pro tebe a pro tvého kolegu a zároveň aby tvé jednání směřovalo k jeho vyřešení.

Níže najdeš doporučený postup, jak konflikty řešit tak, aby nám tu bylo hezky. Je jasné, že každý konflikt je trošku jiný a ne všechny lze řešit stejně. Pokud si nevíš rady, zajdi se poradit za radou starších.

## Příprava

Před tím, než začneš s kolegou konflikt řešit, je dobré si v hlavě či na papíře ujasnit pár věcí. 

**Cílem přípravy není mít co nejvíc podkladů k tomu, abys svůj protějšek ubil argumenty.** Cílem je schopnost nahlédnout na danou věc z více úhlů, vžít se do svého kolegy a pochopit jeho motivaci a chování, ujasnit si své emoce, najít co bys potřeboval jinak a popřemýšlet, jak by se mohla situace vyřešit.

- Co je věcným "odemočněným" předmětem konfliktu? Jak se daný problém dá popsat co nejvíc věcně?
- Jak nejspíš vnímá a vidí předmět konfliktu tvůj kolega?
- Jaké kolem toho máš emoce? Jak se cítíš?
- Jaké kolem toho může mít emoce tvůj kolega? 
- Jaké asi byly motivace kolegy? Proč postupoval tak jak postupoval?
- Jaké změny chceš docílit? Jaké je za tebe ideální řešení (klidně jich vymysli více)?

## Před konfliktem

Nejdřív si ověř fakta. Často se stává, že pocit konfliktu může být způsoben jen nepochopením toho druhého. Ověř si, jestli jsi náhodou danou situaci nepochopil jinak, než ji dotyčný myslel.

Pokud máš s nadcházejícím konfliktem spojených hodně negativních emocí, zkus je nejdříve zmírnit. Neřeš konflikt v afektu. V afektu ztratíš racionální uvažování a sám sebe můžeš svými reakcemi nepříjemně překvapit.

Věci, co ti můžou v tomhle pomoci:

 * Sedni si sám v tiché místnosti na 5 minut a zamedituj si o tvém kolegovi. Soustřeď se na jeho kladné vlastnosti a hezké věci, co jste spolu zažili. Uvědom si, že nacházející konflikt je pravděpodobně něco, čemu se za půl roku nad pivem zasmějete.
 * Jdi na chvíli pracovat nebo dělat něco jiného. Dělej něco, co ti dělá radost, u čeho zrelaxuješ a obnoví tvoji víru v dobro lidí.
 *  Nech si celou situaci uležet - „ráno moudřejší večera“.
 * Jakákoliv jiná metoda. Nakonec jsme každý trochu jiný a nejlíp se znáš ty sám/a.

## Vyvolání řešení konfliktu

Zastav kolegu v soukromí a popros ho, jestli by si na tebe na chvilku neudělal čas. Řekni mu, že s ním potřebuješ vyřešit nějaké pnutí (klidně to můžeš říct přátelštější či vtipnější formou). Pokud čas nemá, domluv se na čase, kdy se to bude oběma stranám hodit.

Pokud kolega nechce řešit konflikt s tebou o samotě, vyhledejte rovnou mediátora.

## Konflikt ve skupině

Může se stát, že má s kolegou konflikt celá skupina. Tato situace je velmi složitá ke korektnímu řešení a zejména velmi nekomfortní pro konfrontovaného kolegu. Měl by ses proto držet těchto pravidel:

* Pokud máš s kolegou osobní konflikt, nezatahuj do něj další kolegy.
* Neřešte kolegovi věci za zády.
* Ber ohled na konfrontovaného, pokud budete řešit konflikt pod nátlakem, může se stát, že bude řešení neefektivní.

Vyvolání řešení konfliktu za skupinu by měl dělat jeden zástupce a měl by kolegovi zvědomit, že se jedná o skupinový konflikt.

V případě skupinového konfliktu je potřeba začínat řešení přímo s mediátorem.

Konflikt se poté řeší s celou skupinou.

## Řešení konfliktu

Konflikt řeš někde, kde budete mít soukromí a když na to budete mít oba dostatečné množství času.

Postupuj volně dle následujících bodů. Popros kolegu aby ti naslouchal a nepřerušoval tě.

1. **Tohle se stalo / Tohle se děje** => Popiš bez emocí předmět konfliktu. 
2. **Takhle se kolem toho cítím** => Popiš, jaký má na tebe předmět konfliktu emocionální dopad. Pokus se svoje emoce regulovat tak, aby to ten druhý ustál. Pokud je to pro tebe těžké, otevřeně to přiznej.
3. **Proč si myslím, že to bylo/je špatně** =>  Zvědom, proč podle tebe bylo jednání tvého kolegy špatně.
4. **Potřeboval bych, aby se tohle stalo / změnilo** => Popiš, jakou očekáváš u kolegy změnu v jeho chování/jeho přístupu. Řekni mu, co ti ta změna přinese či umožní.

Teď je řada na tobě abys kladl otázky ty, nepřerušoval a empaticky naslouchal tvému kolegovi. Upozaď ego a snaž se kolegu pochopit.

1. **Co se podle tebe stalo? / Co se děje?** => Zeptej se kolegy, jak předmět konfliktu vidí on. 
2. **Jak se kolem toho cítíš?** => Zeptej se kolegy, jaké má kolem celé situace emoce.
3. **Pokud se mnou nesouhlasíš, proč si myslíš, že to bylo/je dobře?** => Zeptej se kolegy, proč si myslí, že postupoval dobře? Snaž se do něj vcítit a jeho motivaci pochopit.
4. **Pokud se dozvíš něco nového od kolegy, pojmenuj to nahlas.** => Může se stát, že došlo jen ke komunikačnímu šumu. Každý jste situaci viděl jinak a záměr kolegy mohl být jiný, než sis původně myslel.
5. **Co ode mě potřebuješ, aby se stalo / změnilo** => Zeptej se kolegy, co potřebuje od tebe, aby ti byl schopný vyhovět a abyste dále mohli spolupracovat v přátelské atmosféře.

Společně se domluvte na dalším postupu.

Vyjádři svůj respekt a kolegovi poděkuj za ochotu a odvahu konflikt otevřeně a upřímně řešit.

Nezapomínej, že konflikt je soukromá věc. Tato schůzka je důvěrná, pokud se s kolegou nedohodnete jinak.

Zvaž, zda-li se s kolegou nedomluvit na retrospektivě po nějaké době. Na ní si můžete checknout, že věc postupuje dle vašich očekávání.

## Když za tebou někdo přijde řešit konflikt

Důležité je také vědět, jak se chovat na druhá straně konfliktu. Pokud za tebou kolega přijde a chce s tebou řešit problém, je fér mu vyjít vstříc a pozorně poslouchat, co chce říct. Neber konflikt jako osobní útok, ale jako možnost se dozvědět něco víc o kolegovi, sám se zlepšit a zjistit víc o tom, jak tvé počínání vnímají ostatní.

Pokus se nejprve zjistit, v čem kolega vidí problém a porozumět jeho úhlu pohledu. Potom mu vysvětli svoje motivace a proč jsi si myslel/a, že děláš správnou věc. Stejně jako druhá strana se snaž držet věci bez emocí a racionálně přemýšlet nad úhlem pohledu svého kolegy. V případě, že budeš mít pocit, že v tobě diskuse vyvolává emoce, co nezvládneš kontrolovat, pojmenuj je nahlas.

Pokud si však za svým názorem stojíš, je to v naprostém pořádku - znamená to však, že spolu budete muset najít někoho, kdo vám s problémem pomůže.

## Když se nedaří najít řešení

Pokud se vám nedaří domluvit se na dalším postupu, který by byl pro vás oba přijatelný, je na čase přizvat do řešení mediátora. 

_"Vypadá to, že se nám samotným nedaří shodnout na dalším postupu. Kdo by nám mohl pomoci najít řešení? Komu oba důvěřujeme?"_

Ideální mediátor je osoba, která je:
* Důvěryhodná pro obě strany
* Nezaujatá v daném konfliktu

Za mediátorem jděte dohromady a poproste ho o mediaci společně. 

## Role mediátora

Pokud tě někdo poprosí, abys byl mediátorem konfliktu, předně jim poděkuj, že ti svěřují tak důležitou a soukromou záležitost. Mediaci přijmi pouze, pokud se na to cítíš. 

Pokud budeš mít v průběhu mediace konfliktu pocit, že už na ni nestačíš, neboj se o tom oběma stranám říct a požádat je, aby si našli nového mediátora anebo se rovnou obrátit na radu starších.

Jako mediátor:
* vyslechni obě strany a pokus se je pochopit (ideálně postupuj dle sekcí v kapitole řešení konfliktu),
* nehodnoť, pouze nabízej různé pohledy na situaci,
* parafrázuj řečené věci, snaž se budovat konsenzus,
* otevřenými otázkami se snaž oběma stranám rozšířit pochopení situace, .
* shrň oběma stranám co se stalo, jak situaci každý z nich vnímal, jaké emoce prožívali a ověř si, že jsi správně porozuměl celé situaci,
* zeptej se následně, zda chtějí k situaci ještě něco dodat,
* pokud do této chvíle nevíš, co by každý z nich potřeboval změnit, aby byl spokojený, zeptej se jich otevřenou otázkou (_„Jak by podle každého z vás vypadalo ideální řešení této situace?“_),
* snaž se se stranami konfliktu najít řešení, které bude vyhovovat oběma.

Pokud se ani za pomocí mediace nedaří konflikt vyřešit, přichází na řadu řešení s radou starších.

## Řešení s radou starších

Řešení s radou starších probíhá obdobně jako řešení s mediátorem.

Pokud se po čase nedaří najít cestu akceptovatelnou pro obě strany, má rada starších právo rozhodnout hlasováním. Toto je ovšem krajní varianta, ke které by mělo docházet naprosto výjimečně. Morální autorita rady starších by měla být dostatečná k vyřešení většiny konfliktů bez nutnosti rozhodovat za účastníky konfliktu.

## Changelog

| Version | Date       | Change                          | Author |
| ------- | ---------- | ------------------------------- | ------ |
| v1.0    | 2019/09/17 | Add changelog to conflict guide | ZWG    |
| v1.1    | 2022/02/21 | Revision by Diana Lokajíčková   | FKI    |

