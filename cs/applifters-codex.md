# Hej kámo kodex Appliftingu
*Jednoduchá příručka, jak být dobrým Applifterem*

Ahoj, vítej na palubě! Jsme moc rádi, že jsi tu s námi. Doufáme, že tě nezklameme a že pro tebe bude Applifting příjemné místo pro práci. Níže najdeš několik zásad pro to, aby se ti tu dobře makalo a aby ostatní rádi makali s tebou.

## Základní předpoklady

Naše firemní kultura vychází z těchto základních předpokladů:

* Jsme dobří a féroví lidé
* Jsme motivováni přinášet hodnotu ostatním
* Všichni chtějí nést zodpovědnost za věci, na kterých jim záleží (a mít související uznání, respekt a rozhodovací pravomoci)
* Abychom mohli odvádět dobrou práci, je potřeba, abychom byli spokojení v ní i v soukromém životě.

## Řemeslnost - Vynikám ve svém oboru. Dělám vše dle svého nejlepšího vědomí a svědomí

### Dělám věci “by the book”

Znám standardy ve svém oboru a dělám věci tak, jak se mají dělat. Nešidím to. Pokud mě někdo požádá, abych něco ošidil(a), řeknu mu, že mě o takovou věc žádá. Pokud se jedná o věc podstatnou (bezpečnost, výkon kritické části aplikace, použitelnost klíčové funkcionality…), hájím poctivý způsob práce, byť to znamená jít do konfliktu.

Pokud tuším, že neznám best practices pro danou problematiku, proaktivně pracuji na dostudování. Vždy je dobré věci konzultovat s někým zkušenějším.

### Chci být nejlepší a něco pro to dělám, nebojím se nových věcí

*"Learn or die"*

Neustále se vzdělávám ve svém řemeslu, sleduju trendy a osvojuju si nové postupy. Nebojím se jít za rámec své hlavní profese, abych porozuměl(a) a dokázal(a) lépe spolupracovat s technologiemi a lidmi kolem sebe (frontenďáci se přiučí backendu, grafici se přiučí, jak připravovat assety pro mobilní vývoj atd).

Pracuji také na svých soft skillech, abych byl(a) vyzrálejší osobností. Snažím se rozvíjet své lidství. Je v mém zájmu, aby se mnou lidé okolo mě pracovali rádi. Chovám se k nim tak, jak chci, aby se oni chovali ke mně.

### S ostatními chci sdílet to, co umím

*"Teach or die"*

Jsem hrd(ý/á) na to, co umím. Chci s ostatními sdílet to, co umím. Ať už je to ve formě workshopů, meetupů nebo jednoduchého one-on-one mentoringu. Vím, že je pro můj úspěch a úspěch Appliftingu důležité, když mám kolem sebe chytrý tým, který mě může podržet ve chvíli, kdy to potřebuju.

## Svoboda ruku v ruce se zodpovědností - Makám, kolik chci, kdy chci a kde chci, vždy však respektuji dohodu s ostatními

Jsme svobodná firma, ale víme, že se svobodou vždy přichází zodpovědnost. Svoboda u nás může fungovat jen díky tomu, že všichni neseme odpovědnost za své činy a že se chováme s ohledem a respektem ke svým kolegyním, kolegům i našemu společnému pracovnímu prostředí. Nejsme bezohledná anarchie.

### Makám, kolik chci
Když k nám nastupuješ na full-time, očekáváme, že denně budeš pracovat 7–8 hodin. Chceš to jinak? Žádný problém, jen běž za svým team leaderem či team leaderkou a domluv se.

Někdy se stane, že je potřeba zatnout zuby a zamakat trošku víc. Někdy to vycítíš, někdy tě o to poprosí druzí. Moc si vážíme toho, že se na to nevykašleš a pomůžeš nám, když jde do tuhého. Měla by to být ale výjimečná situace. Pokud se to děje pravidelně, dej nám vědět! Ne že by přesčasy byly zadarmo; všechny jsou proplácené tvojí standardní hodinovkou. Byli bychom ale neradi, kdybys vyhořel(a) a práce s námi tě přestala bavit.

Někteří lidi pro Applifting přímo “žijou” (Vráťa, Filip a jiní… ;-) ) Tihle týpci a typanky běžně pracují více než 8 hodin, někdy protože je práce hodně baví a někdy i proto, aby od přesčasů ušetřili někoho jiného. Nikdo po tobě takové nasazení nechce a je ok si u nás odmakat 7–8 hodin a jít domů. Jsme naprosto v pohodě s tím, že práce je pro tebe prací a volný čas chceš trávit jinak.

### Makám, kde chci a kdy chci, když na to osobnostně mám
Preferujeme dělat naši práci společně na jednom místě ve stejný čas (protože nás to tak nejvíc baví), ale když dojde na věc, je nám dost jedno, jestli svoji práci děláš o půlnoci, brzo ráno, nebo v běžnou pracovní dobu. Je ale potřeba se zkoordinovat s ostatními. Domluv se se svým týmem, kdy a kde máš být, jaký typ práce můžeš dělat samostatně a jakou práci by bylo vhodnější dělat s nimi.

Tady jde volnost ruku v ruce s tvojí vyzrálostí. Když dokážeš být remote efektivní a plníš to, na čem jsme se dohodli, nemáme problém s tebou dlouhodobě makat, i když budeš třeba na Kanárech. :)

### Mám svobodu měnit Applifting
V Appliftingu máš svobodu měnit věci k lepšímu. Máš možnost pomoct nám zlepšovat kulturu, prostředí nebo procesy. Applifting je prostředí nás všech a všem nám záleží na tom, aby se nám spolu dobře pracovalo.  Máš konkrétní nápad, jak něco vyšperkovat? Super!  Neboj se, rozviň ho a přines na Radu svůj návrh.

U nás nemusíš čekat na žádné šéfy nebo manažery, ti tu nejsou. Stačí vzít iniciativu do vlastních rukou, poradit se s ostatními nebo s Radou a pustit se do toho.

## Transparentnost - Říkám věci tak, jak jsou

### Hej kámo kultura

Tykáme si a jsme neformální. Víme, že nejdůležitější je, jak(ý/á) jsi lidsky a co umíš (naopak není důležité jak vypadáš, jak se genderově identifikuješ nebo co máš za sebou). Pracovní život prožíváme spolu a mnoho z nás se často vídá i v tom osobním.

Když jsme tě nabírali, jeden z důvodů, proč jsme tě vzali, byl ten, že si myslíme, že nám budeš sedět. Pokud ti ale nesedíme my, no big deal, prostě nám to řekni. Od toho je zkušebka, abychom to navzájem zjistili. :-)

### Když se mi něco nelíbí, řeknu to

Je důležité, abys řekl(a) ostatním, když se ti něco nezdá nebo že se ti něco nelíbí. Ideálně rovnou tomu, kdo s tím může něco udělat.

Pokud máš problém s jiným Applifterem nebo Applifterkou, tak to nedrž v sobě. Nejdřív se to pokus vyřešit v soukromí mezi čtyřma očima přímo s danou osobou. Když se to nepodaří, vyhledejte společně někoho, komu oba důvěřujete. Poproste je, aby vám konflikt pomohli vyřešit.

Jedině upřímností a tím, že nebudeme věci zametat pod koberec, se nám podaří udržet prostředí, ve kterém se nám bude o věcech jednoduše mluvit a ve kterém bude radost pracovat.

### Konflikt řeším přímo s tím, s kým ho mám, ne za jeho zády

Konflikty / pnutí mezi lidmi jsou přirozenou součástí fungování každé organizace a Applifting není výjimkou. To, jak lidé ke konfliktům přistupují, dělá rozdíl mezi organizací, kde je radost pracovat, a místem, kde jsou vztahy na bodu mrazu.

V Appliftingu bereme pnutí jako příležitost osobnostně vyrůst a prohloubit vztahy se svými kolegyněmi a kolegy.

Následující postup se využívá pro všechny typy konfliktů: od nedodržování závazků a slibů přes porušení tohoto kodexu, profesní / technologickou neshodu až po osobní problém.

Když mám s nějakým Applifterem či Applifterkou pnutí nebo neshody, vždy to nejdříve řeším mezi čtyřma očima přímo s danou osobou.

Pokud nevím jak na to, postupuji dle [tohoto návodu](./managing-tensions.md). 

Pokud se mi nepovede vyřešit neshody ve dvou, dohodnu se s daným člověkem na někom, komu oba dva důvěřujeme. Poprosíme je, aby nám konflikt mediovali.

Pokud se nám situaci nepovede vyřešit ve třech nebo se neshodneme na mediaci, konflikt vezmeme před Radu starších.

Konflikt je soukromá věc a měla by se stát veřejnou teprve tehdy, když tyto mechanismy selžou.

Applifteři a Applifterky by se neměli vyhýbat řešení konfliktů s ostatními. Pokud je jim to nepříjemné, mohou se poradit s Radou starších.

### Dokážu pracovat se zpětnou vazbou

Pokud za tebou přijde někdo s konstruktivní zpětnou vazbou, oceň jeho snažení. Nebuď přehnaně defenzivní a snaž se pochopit, v čem se ti kolega či kolegyně snaží pomoct. Zamysli se nad tím, co bys mohl(a) na základě této informace zlepšit.

### Když něco slíbím, dodržím to. Moje sliby mají váhu

Když něco slíbím–Applifterům, zákazníkovi, partnerovi–snažím se to dodržet. Je důležité, aby ostatní věděli, že se na tebe můžou spolehnout. Pokud si myslíš, že něco nemůžeš dodržet, neslibuj to (nauč se říkat ne), anebo řekni za jakých podmínek to dodržíš.

Je ok slíbit, že se “na to dneska pokusíš podívat”, ale pokud to nevyjde, dej té druhé straně vědět a slib jim napodruhé takový termín, který už určitě zvládneš dodržet. Selhání hlásím s předstihem (fail fast). Když to vypadá, že se přes všechnu tvoji snahu něco nepovede dodržet, včas o tom ostatním dej vědět, aby se podle toho mohli zařídit.

Nebojím se říct si o pomoc. #kdyžnevímtaksezeptám

### Chválím veřejně

Pokud se někomu něco povede, řeknu to veřejně před ostatními. Svá slova ale vážím, vím, že neupřímná pochvala je mnohem horší než žádná pochvala.

Tím, že sdílím úspěchy ostatních, přispívám k dobré atmosféře v Appliftingu.

### Nevytvářím toxické prostředí

Nepoužívám svoje emoce jako zbraň proti ostatním. Nelžu, nezkresluji realitu, nešířím pomluvy, nekonspiruji.

Pokud si všimnu, že se někdo v Appliftingu chová toxicky, soukromě je na to upozorním.


## Changelog

| Verze | Datum      | Popis změny                                         | Autor |
| ----- | ---------- | --------------------------------------------------- | ----- |
| v0.8  | 16.11.2024 | Reword culture codex according to our current vision| Martin|
| v0.7  | 8.10.2020  | Add paragraph about feedback acceptance             | Filip |
| v0.6  | 25.3.2019  | Add conflict resolution and non-toxicity chapter    | Vráťa |
| v0.5  | 12.12.2018 | Add paragraph about interpersonal conflict handling | Vráťa |
| v0.4  | 31.8.2018  | Add basic assumptions                               | Vráťa |
| v0.3  | 18.6.2018  | Enhance grammar and style                           | ZWG   |
| v0.2  | 17.6.2018  | Fixed typos, external release                       | Vráťa |
| v0.1  | 26.3.2018  | Initial internal release                            | Vráťa |
